---
title: "Tkkrlab: Open Dag 25 maart"
date: 2017-03-11T12:03:30+01:00
---
![](https://tkkrlab.nl/wordpress/wp-content/uploads/2013/06/spaceopen-300x300.png)

Het hackersevenement HAR2009 gaf de start aan een golf van hackerspaces in Nederland, momenteel zijn er 16 gevestigde hackerspaces. Dit zijn locaties waar mensen met een technische, creatieve en nieuwsgierige mindset bijeenkomen om te werken aan projecten, elkaar te ontmoeten en te praten over onderwerpen die hen interesseren. Tijdens de open dag is het mogelijk om zelf te ontdekken wat hacken inhoudt en te zien wat er allemaal mogelijk is in een hackerspace. Tipje van de sluier? Iemands verbeeldingskracht is de meest beperkende factor!

Iedereen is welkom om een kijkje te komen nemen tijdens deze jaarlijks terugkerende open dag. **Vanaf 11:00 uur ‘s ochtends zijn de deuren geopend tot 17:00**  Bij TkkrLab zijn verschillende presentaties te zien van de individuele projecten die in de hackerspace worden uitgevoerd. Enkele voorbeelden van geplande activiteiten zijn:

*   Leren hoe kwetsbaar systemen zijn en wat daar aan gedaan kan worden.
*   Kennis opdoen over de juiste bescherming van je persoonsgegevens.
*   Uitleg over 3D-printen, cnc-frezen, lasersnijden.
*   Een introductie tot Arduino en solderen

Hackers vinden ethiek belangrijk, daarom wordt er binnen de hackerspaces gesproken over hoe hackers proberen de wereld te verbeteren door kritisch en fris naar de maatschappij, techniek en organisaties te kijken en kennis te delen. Daarnaast zijn hackerspaces plekken waar mensen komen die mooie, grappige en creatieve dingen maken. Een plek onder gelijkgestemden waar ze welkom zijn en waar zij een gemeenschappelijke ruimte, gereedschappen en informatie kunnen delen. Een plek die inspiratie geeft!

Aanmelden voor de open dag is niet nodig, het wordt op prijs gesteld als pers zich vooraf meldt en de privacy van de aanwezigen respecteert.

In Nederland zijn 10 andere hackerspaces die ook meedoen met deze internationale opendag. Voor lijst met alle hackerspaces zie op de site [hackerspaces.nl](https://hackerspaces.nl/open-dag/)

[Lees meer bij Tkkrlab&raquo;](https://tkkrlab.nl/wordpress/open-dag_2017_03_11)